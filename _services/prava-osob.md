---
title: "Práva osob se zdravotním postižením"
date: 2018-11-18T12:33:46+10:00
weight: 1
---

# Omezování svéprávnosti

> Jak upravit svéprávnost u svého 18letého potomka? Jak předejít riziku nebo vyřešit podpis nevýhodné smlouvy a přitom neztratit možnost se sám rozhodovat?

Lidem se zdravotním postižením bývá **často omezována svéprávnost**. V mnoha případech se tak děje s dobrým úmyslem danému člověku pomoci a chránit ho. Pro zajištění nutné podpory, pomoci a ochrany ale existují jiné méně omezující nástroje. 

Řešením může být například smlouva o nápomoci při právním jednání, zastoupení členem domácnosti nebo opatrovnictví bez omezení svéprávnosti. Ráda Vám **pomůžu vybrat vhodné řešení** a provedu Vás i celým soudním řízením. 

# Nedobrovolná hospitalizace

> Potřebujete právní pomoc v detenčním řízení? Jak zjistit, zda trvají důvody pro nedobrovolnou hospitalizaci a jak ji případně ukončit?

Nedobrovolnou hospitalizaci v psychiatrické léčebně je možné nařídit jen **z důvodů stanovených zákonem** a musí trvat jen nezbytně nutnou dobu (nejčastěji dokud hospitalizovaný může ohrožovat sám sebe nebo okolí). Pomůžu Vám přezkoumat, zda trvají důvody pro nedobrovolnou hospitalizaci, provedu Vás soudním řízením a zastoupím Vás i při žádosti o odškodnění v případě nezákonné hospitalizace.

# Ochranné léčení

> Potřebujete přeměnit ústavní léčení v ambulantní? Jak zrušit ochranné léčení, když už neplní svůj účel? 

Ochranné léčení může být uloženo jako sankce za trestný čin či čin jinak trestný v případě, že má soud za to, že je třeba vedle sankce či namísto sankce terapeutického působení. V řadě případů však může znamenat větší újmu než nepodmíněný trest odnětí svobody, a to zejména kvůli **nejasné délce trvání**. Pomůžu Vám přeměnit ústavní ochranné léčení na ambulantní, či ho zcela ukončit. 

# Sociální právo a dostupné sociální služby

> Jak získat sociální dávky, na které máte nárok? Nemůžete najít pro sebe nebo své blízké vhodnou sociální službu? Nepřiznali váš nárok na invalidní důchod? 

Ráda vám pomůžu v případě **hledání dostupných a přístupných sociálních služeb**, řešení sociálních dávek, invalidního důchodu, jeho přezkoumání, podání námitek proti nepřiznání invalidního důchod. Jsem připravená Vás také zastoupit v souvisejících soudních řízeních. 
